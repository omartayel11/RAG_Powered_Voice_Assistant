
شوربة البصل
شوربة البصل من الشوربات الدسمة واللذيذة اللي بتملى الجسم طاقة، وبتبقى أحلى لما تتقدم مع العيش المحمص بالجبنة. وعلشان تطلع معاكي مظبوطة، ركزي في التفاصيل.
المكونات
٢٥ جرام زبدة
٢ ملعقة كبيرة زيت زيتون
٦ بصلات متوسطة، مقشرة ومتقطعة شرائح رفيعة
معلقة كبيرة سكر
٤ كبايات مرقة لحمة
ملح وفلفل أسود حسب الرغبة
شوية خل اختياري
الطريقة
في حلة على نار متوسطة، نسخن الزيت مع الزبدة.
نضيف البصل ونقلبه كل شوية على نار هادية لحد ما يطرى وياخد لون دهبي حوالي ٢٠ او ٢٥ دقيقة.
نرش السكر فوق البصل، ونفضل نقلبه على النار لمدة ٥ دقايق لحد ما يبدأ يتكرمل.
نضيف المرقة، وبعدها الخل والملح والفلفل الأسود، ونسيب الشوربة تغلي لمدة ١٥ دقيقة.
تتقدم سخنة مع العيش الفرنسي المحمص بالجبنة.
لتحضير العيش المحمص بالجبنة
نقطع الرغيف الفرنسي شرائح متوسطة السمك، ونرش عليها جبنة مبشورة.
نحطها تحت الشواية لحد ما الجبنة تسيح وتتحمر.
تتقدم مع الشوربة، وبالهنا والشفا!
ولو حد داقها وقالك سر الطعم، قوليله دا من عندنا... وإحنا بتوع الأكل!